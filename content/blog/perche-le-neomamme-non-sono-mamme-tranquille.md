---
title: "Perché le neomamme non sono mamme tranquille?"
date: 2015-05-13
omit_header_text: true
background_image: 'sfondo_articoli.png'
featured_image: 
show_featured_image_at_the_top: false
show_featured_image_at_the_bottom: false
show_reading_time: true
draft: false
---

Diventare **mamma** per la prima volta è una delle esperienze più miracolose,
evolutivamente potenti, interessanti e divertenti che la vita possa offrire. È
un miracolo posare finalmente lo sguardo sull'individuo che è cresciuto dentro
di sé per nove mesi.  
  
Sebbene i neonati non facciano granché nelle prime settimane di vita - a parte
mangiare, dormire e riempire i pannolini - è formidabile osservare con quale
rapidità si sviluppino. Infatti, è notevole la differenza tra un bambino di un
anno e un neonato ed è incredibile anche considerare tutti i **cambiamenti**
che una mamma compie nella sua vita tra il giorno in cui diventa madre e il
giorno in cui festeggia il primo compleanno del suo piccolo.  
  
Nelle prime settimane gli **ormoni** di una donna tornano ai livelli
precedenti alla gravidanza e questo sbalzo ormonale può causare degli strani
effetti nelle neomamme, da pianti improvvisi a pensieri stravaganti
incongruenti con l'amore incondizionato che si aspetta di provare per i propri
figli.  
  
Altri due fattori che possono contribuire all'umore violentemente altalenante
della neomamma sono la **mancanza di sonno** e gli **sforzi** che il suo
organismo compie per recuperare dopo l'esperienza della gravidanza e del
parto. Proprio quando il corpo (e la mente) è chiaramente nella sua forma non
migliore, c'è un'infinità di cose da imparare.  
  
Le neomamme devono **imparare rapidamente** a cambiare pannolini, allattare
(al seno o con il latte artificiale), fare il bagnetto, consolare e
intrattenere il neonato.  
Sul piano personale le neomamme crescono in una miriade di modi: imparano il
_multitasking_ come mai prima nella vita, se lavorano fanno i salti mortali
per conciliare lavoro e famiglia. Anche quelle che scelgono di stare a casa
con il loro bambino hanno un sacco di cose a cui pensare.  
  
Il **primo anno** da madre è un periodo durante il quale viene ridefinita l'
_identità della donna_ per incorporare la nuova identità di mamma. Il primo
anno di maternità è affascinante non soltanto perché viene trascorso
osservando la straordinaria crescita dei propri bambini, ma anche perché le
mamme stesse crescono moltissimo.  
​  
_Allo stesso tempo, diventare mamma per la prima volta è una delle esperienze
più complesse, stressanti, faticose e difficili della vita. Benché le donne si
sentano spesso in dovere di dipingere alle altre persone un quadro roseo di
quanto sia idilliaco avere un figlio, in realtà non è così facile._  
  
Fonte: Deborah Roth Ledley (2012). Il mio primo anno da mamma. Affrontarlo con
tranquillità e aumentare il benessere. Edizioni Erickson.  
  


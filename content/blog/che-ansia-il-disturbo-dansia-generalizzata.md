---
title: "Che ansia! ... Il disturbo d'ansia generalizzata"
date: 2018-07-29
omit_header_text: true
background_image: 'sfondo_articoli.png'
featured_image: 'articles/ansia-generalizzata_orig.jpg'
show_featured_image_at_the_top: true
show_featured_image_at_the_bottom: false
show_reading_time: true
draft: true
---

La caratteristica essenziale del **disturbo d'ansia generalizzata** è la
presenza di ansia e preoccupazione eccessive. L’intensità, la durata o la
frequenza dell'ansia e delle preoccupazioni sono esagerate rispetto alla reale
probabilità dell'evento temuto o al suo eventuale impatto.  
  
Gli **adulti** che manifestano questo disturbo spesso si preoccupano per
situazioni quotidiane riguardanti responsabilità lavorative, questioni
economiche, salute dei familiari, disgrazie che possono accadere ai propri
cari oppure piccole cose (per es., lavori domestici o far tardi agli
appuntamenti).  
  
I **bambini** con disturbo d'ansia generalizzata, invece, tendono a
preoccuparsi eccessivamente per le proprie capacità o per le proprie
prestazioni (per esempio, scolastiche o sportive).  
  
Naturalmente a tutti può succedere di preoccuparsi, soprattutto in alcuni
periodi della vita, ma ci sono diverse _caratteristiche che distinguono il
disturbo d’ansia generalizzata dall’ansia non patologica._  
  
Innanzitutto, le preoccupazioni associate al disturbo d'ansia generalizzata
sono _eccessive_ e _interferiscono_ in modo significativo con la vita di tutti
i giorni, familiare, sociale, lavorativa o scolastica. Quando invece non ci
troviamo davanti ad un disturbo, le preoccupazioni della vita quotidiana sono
percepite come più controllabili e possono essere messe da parte quando sono
presenti problemi più urgenti.  
  
Inoltre, le preoccupazioni associate al disturbo d'ansia generalizzata sono
più pervasive, pronunciate e angoscianti; hanno una maggiore durata; e si
veriﬁcano frequentemente senza fattori scatenanti.  
Le persone con disturbo d’ansia generalizzato hanno maggiore probabilità di
manifestare sintomi ﬁsici.  
  
Secondo il **"Manuale Diagnostico e statistico dei disturbi mentali" (DSM-V)**
affinché si possa parlare di disturbo d'ansia generalizzata è necessario che
vengano rispettati alcuni criteri, che vediamo di seguito.  
  

  * Ansia e preoccupazione eccessive, che si manifestano per la maggior parte dei giorni per _almeno 6 mesi_ , relative a una quantità di eventi o di attività (come prestazioni lavorative o scolastiche),
  * Difficoltà nel controllare la preoccupazione,
  * L'ansia e la preoccupazione sono associate a _tre_ (o più) dei sei seguenti sintomi (nei bambini è richiesto solo uno):

  1. irrequietezza, tensione, sentirsi "con i nervi a fior di pelle",
  2. Facile affaticamento,
  3. Difficoltà a concentrarsi o vuoti di memoria,
  4. Irritabilità,
  5. Tensione muscolare,
  6. Alterazioni del sonno.

  
L'ansia, la preoccupazione o i sintomi fisici causano disagio clinicamente
significativo o compromissione del funzionamento sociale, lavorativo o in
altre aree importanti della vita quotidiana.  
  
Il disturbo non è dovuto agli effetti fisiologici di una sostanza (per es.,
una droga o un farmaco) o di una condizione medica (per es., ipertiroidismo).
Inoltre, non è meglio spiegato da un altro disturbo mentale (per es., il
timore di avere attacchi di panico nel disturbo di panico, ...).  
  
_Riferimenti bibliografici: American Psychiatric Association (2014). DSM-5.
Manuale Diagnostico e statistico dei disturbi mentali. Raffaello Cortina
Editore._


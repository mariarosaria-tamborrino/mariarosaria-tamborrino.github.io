---
title: "Il Disturbo della coordinazione motoria"
date: 2018-09-04
omit_header_text: true
background_image: 'sfondo_articoli.png'
featured_image: 
show_featured_image_at_the_top: false
show_featured_image_at_the_bottom: false
show_reading_time: true
draft: true
---

Il " **Disturbo della coordinazione motoria** " è caratterizzato dalla
presenza di abilità intellettive e linguistiche adeguatamente sviluppate e da
un _ritardo nelle capacità motorie_ .  
  
Le _caratteristiche_ che vengono osservate di frequente sono:

  *  **impaccio** nei movimenti;
  * difficoltà nelle **abilità grosso-motorie** , nelle abilità **fino-motorie** o in entrambe;
  *  **ritardo nello sviluppo di alcune capacità motorie** come andare in bicicletta, afferrare una palla, saltare una corda, allacciare i lacci delle scarpe.

​  
Sono presenti difficoltà nello svolgimento di attività che richiedono
**equilibrio** e l’uso coordinato di entrambi i lati del corpo (ad es.
tagliare con le forbici, esercizi aerobici, tenere in mano un bastone da
hockey, ecc).  
  
 _Può essere presente bassa tolleranza alla frustrazione e scarsa autostima_.
E' frequente che i bambini con questo disturbo mostrino _mancanza di
interesse_ o evitino quelle attività in cui hanno delle difficoltà.
L’affaticamento e i ripetuti tentativi senza successo possono spingerli a
evitare di prendere parte ad attività motorie.  
  
Possono essere presenti importanti _difficoltà nello svolgimento delle
attività della vita quotidiana_ (ad es. vestirsi, usare le posate, lavarsi i
denti, chiudere le cerniere, preparare uno zaino).  
  
Secondo il _"Manuale diagnostico dei disturbi mentali" (DSM-V)_ i criteri di
inclusione per il **Disturbo della coordinazione motoria** sono:

  * l'acquisizione e l'esecuzione delle abilità di coordinazione motoria sono sostanzialmente _al di sotto dei livelli attesi_ per età cronologica e per le opportunità ricevute;
  * il deficit delle abilità motorie deve _interferire_ con lo svolgimento delle attività quotidiane attese per l'età (ad esempio, cura della propria persona, utilizzare oggetti di uso comune), anche in ambito scolastico e lavorativo.

  
Inoltre, il disturbo non deve essere spiegato dalla presenza di disabilità
intellettiva, deficit visivo, o altre patologie neurologiche (paralisi
cerebrale infantile, distrofia muscolare, ...).  
  
Secondo Lingam et al. (2009), il disturbo ha una _prevalenza del 1.7%, quasi
doppia nei maschi_ rispetto alle femmine.  
  
 _Riferimenti bibliografici:_

  *  _American Psychiatric Association (2014). DSM-5. Manuale Diagnostico e statistico dei disturbi mentali. Raffaello Cortina Editore._
  *  _Vio C. e Lo Presti G. (2014). Diagnosi dei disturbi evolutivi. Modelli, criteri diagnostici e casi clinici._


---
title: "I disturbi dello spettro autistico"
date: 2016-10-04
omit_header_text: true
background_image: 'sfondo_articoli.png'
featured_image: 
show_featured_image_at_the_top: false
show_featured_image_at_the_bottom: false
show_reading_time: true
draft: false
---

Le manifestazioni dell' **autismo** possono variare ampiamente a seconda del
livello di sviluppo e dell'età del bambino. Tuttavia, ci sono dei criteri
descritti dal **DSM-V** , ovvero il "Manuale diagnostico e statistico dei
disturibi mentali" (2013), che indicano le principali aree in cui individuare
i segni e i sintomi del disturbo.  
  
Innanzitutto la presenza di **deficit nella comunicazione e interazione
sociale** : difficoltà nel mantenere il contatto oculare, nella condivisione
di intenti e di stati emotivi, nell'attenzione condivisa, nello sviluppare e
mantenere rapporti sociali.  
  
Un altro aspetto importante riguarda la presenza di **attività stereotipate e
interessi ristretti** :

  * presenza di movimenti stereotipati o ripetitivi (uso ripetitivo di determinati oggetti, ecolalia...),
  * aderenza inflessibile a specifiche routine,
  * interessi ristretti e fissi,
  * iper o iporeattività a stimoli sensoriali o interessi insoliti ad aspetti sensoriali dell'ambiente (indifferenza al dolore, alla temperatura, reazioni eccessive nei confronti di rumori comuni, tendenza a odorare o toccare lo stesso oggetto in modo esagerato).

  
La diagnosi di un disturbo dello spettro autistico è indubbiamente un momento
molto delicato, carico di ansie da parte dei genitori. Pertanto, è
fondamentale che la famiglia si rivolga a dei professionisti formati in tale
settore. Inoltre, è importante che vengano eseguite delle indagini mirate a
ricercare una possibile spiegazione delle difficoltà presenti, come fattori
genetici o altre cause biologiche.  
Durante il percorso di valutazione psicodiagnostica è importante indagare
anche la presenza di disabilità intellettiva, disturbi del linguaggio o altri
disordini neuroevolutivi o del comportamento.  
  
_Riferimenti bibliografici:  
Vio e Lo Presti (2014). Diagnosi dei disturbi evolutivi. Modelli, criteri e
casi clinici. Edizioni Erickson.  
  
_ Questo articolo è stato pubblicato in precedenza su [www.psicologionline.net](https://www.psicologionline.net/articoli-psicologia/articoli-genitori-figli/1172-disturbi-dello-spettro-autistico) .


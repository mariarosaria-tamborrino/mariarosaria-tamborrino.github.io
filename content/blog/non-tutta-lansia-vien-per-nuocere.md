---
title: "Non tutta l'ansia vien per nuocere"
date: 2015-07-08
omit_header_text: true
background_image: 'sfondo_articoli.png'
featured_image: 
show_featured_image_at_the_top: false
show_featured_image_at_the_bottom: false
show_reading_time: true
draft: false
---

Le **fobie** sono una manifestazione patologica dell' **ansia** , ma non tutta
l'ansia è da considerarsi patologica. Non esiste una persona che non l'abbia
sperimentata in qualche situazione, e forse proprio grazie ad essa è riuscita
a cavarsela.  
L'ansia è uno stato di **allerta** dell'organismo che si prepara a
fronteggiare un evento che valuta **pericoloso** o **imprevedibile** .
Pertanto, tutto il fisico si attiva per una prestazione finalizzata a
fronteggiare l'emergenza, il corpo è pronto a _combattere_ o a _fuggire_ :  

  * il _cuore_ batterà più rapidamente per irrorare meglio di sangue i muscoli;
  * il _respiro_ sarà più rapido per avere più ossigeno a disposizione;
  * la _pelle_ diventerà pallida perché poco irrorata allo scopo di non perdere sangue in caso di eventuali ferite;
  * il _tono muscolare_ aumenterà per far sì che la persona sia pronta a scattare per la fuga;
  * tutti i sensi aumenteranno la loro _vigilanza_ sull'ambiente;
  * il _pensiero_ sarà concentrato sull'evento atteso senza altre distrazioni. 

Il soggetto complessivamente avverte fisicamente e mentalmente uno stato di
**tensione** , che è l'opposto del benessere e del rilassamento che sperimenta
quando si trova in un ambiente sicuro e protetto.  
  
Naturalmente questa **"capacità di allarmarsi"** è estremamente _utile_ per la
**sopravvivenza** . Un essere vivente che di fronte ad un predatore, durante
un incendio, o nel bel mezzo di un terremoto se la prende con calma e che si
sente tranquillo e rilassato, difficilmente sopravvive a lungo. Se specie del
genere ci sono mai state, non è un caso che non ci siano più e che invece ci
siamo ancora noi con la nostra capacità di allarmarci!  
  
Fonte: Lorenzini R., Sassaroli S. (1991). Quando la paura diventa malattia.
Come riconoscere e curare le fobie. San Paolo


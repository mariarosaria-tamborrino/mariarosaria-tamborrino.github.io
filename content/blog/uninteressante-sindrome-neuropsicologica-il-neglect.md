---
title: "Un'interessante sindrome neuropsicologica: il neglect"
date: 2015-09-26
omit_header_text: true
background_image: 'sfondo_articoli.png'
featured_image: 
show_featured_image_at_the_top: false
show_featured_image_at_the_bottom: false
show_reading_time: true
draft: true
---

Si tratta di un disturbo, chiamato anche eminattenzione o negligenza spaziale
unilaterale, caratterizzato dalla difficoltà della persona ad esplorare,
prestare attenzione, percepire e agire nella parte dello spazio opposta alla
sede di una **lesione cerebrale.** Spesso insorge in seguito ad un ictus che
colpisce l'emisfero **destro** del cervello. Si può associare di frequente a
**emiparesi** , ovvero una perdita parziale della funzione motoria di metà del
corpo.  
  
Nei casi più gravi si accompagna a marcata deviazione della testa e dello
sguardo verso destra e si manifesta in tutte le attività quotidiane e per
qualunque tipo di stimolo. La persona può arrivare, per esempio, a lasciare
metà del cibo nel proprio piatto (quello a sinistra).  
Il disturbo non è spiegabile con i deficit sensoriali o motori e si accompagna
spesso a mancata consapevolezza (anosognosia).  
Nei casi più lievi, o dopo un sostanziale recupero funzionale, il neglect si
evidenzia solo quando il paziente svolge qualche attività in maniera semi-
automatica.  
  
I pazienti con neglect possono presentare disturbi, oltre che in relazione
all’esplorazione dello spazio esterno al corpo, anche nell’ambito della loro
**stessa persona** . Ad esempio, il soggetto fa la barba, si trucca o si lava
solo nella parte destra del viso.  
  
**La riabilitazione neuropsicologica**  
Lo scopo dei programmi riabilitativi, effettuati da professionisti formati
nell'ambito della neuropsicologia, è quello di favorire l’ _orientamento_
della persona verso il **lato opposto** a quello della lesione, quindi verso
sinistra.  
Spesso questo è ottenuto introducendo una serie di **segnali visivi** sul
bordo sinistro degli stimoli e fornendo una serie di _rinforzi_ alla
prestazione del soggetto (ad esempio, rinforzi verbali). Esistono, comunque,
numerose **tecniche** che possono aiutare queste persone a recuperare tale
deficit.  
  
  
Fonte: Bisiacchi, Tressoldi (2005). Metodologia della riabilitazione delle
funzioni cognitive. Carocci Editore.


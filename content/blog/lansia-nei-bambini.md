---
title: "I disturbi d'ansia nei bambini"
date: 2015-09-18
omit_header_text: true
background_image: 'sfondo_articoli.png'
featured_image: 
show_featured_image_at_the_top: false
show_featured_image_at_the_bottom: false
show_reading_time: true
draft: false
---

Nei bambini e negli adolescenti, i disturbi d'ansia possono essere
classificati in base alle situazioni temute. In particolare, possiamo trovare
forme di _ansia generalizzata, sociale, scolastica, da separazione e fobie_ .  
I **sintomi somatici** più comuni con i quali tali disturbi possono
manifestarsi sono:

  * irrequietezza,
  * dolori di stomaco,
  * palpitazioni,
  * tensioni muscolari,
  * sudorazione,
  * agitazione,
  * tremori. 

A tali sintomi di natura **psicofisiologica** si associano alcuni aspetti
**comportamentali** e **cognitivi** che caratterizzano le diverse sindromi.  
  
​Ad esempio, spesso nel bambino o nel ragazzo con **ansia sociale** possiamo
osservare la tendenza ad evitare situazioni di interazione con i pari e con
adulti non familiari. Il bambino pensa di non essere interessante o di non
essere gradito.  
  
Nella **fobia scolastica** possiamo riscontrare ansia acuta al risveglio e il
rifiuto da parte del bambino di andare a scuola. La casa e la vicinanza con le
figure di accudimento sono visti come rassicuranti rispetto alla scuola
vissuta invece come "minacciosa".  
  
In età evolutiva, così come nell'adulto, l' **evitamento** delle situazioni
temute è una strategia adottata per abbassare il livello di ansia, con
ricadute negative sull'autostima e sulle relazioni interpersonali. Inoltre,
l'evitamento innesca un **circolo vizioso** che tende a far peggiorare sempre
di più la sintomatologia.  
  
E' necessario pertanto attivare un _percorso_ che aiuti il bambino ad
affrontare l'ansia e gli consenta di gestire tale sintomatologia.  
Numerosi studi hanno dimostrato l' **efficacia** della **psicoterapia
cognitivo-comportamentale** nell'aiutare bambini e adolescenti a superare
disturbi emotivi caratterizzati da ansia e depressione.  
Tale tipo di intervento applicato a soggetti in età evolutiva ha la
caratteristica di essere, nella maggior parte dei casi breve. E' basato sul
principio che pensiero, emozione e comportamento sono tre aspetti del
funzionamento dell'individuo, che interagiscono in continuazione e si
influenzano reciprocamente.  
  
Riferimenti bibliografici:

  * Conoscere l'ansia. Opuscolo a cura della LIDAP Onlus;
  * Di Pietro e Bassi (2013). L'intervento cognitivo-comportamentale per l'età evolutiva. Strumenti di valutazione e tecniche per il trattamento. Edizioni Erickson.

  
  
  


---
title: "Il disturbo ossessivo-compulsivo di personalità"
date: 2017-02-23
omit_header_text: true
background_image: 'sfondo_articoli.png'
featured_image: 
show_featured_image_at_the_top: false
show_featured_image_at_the_bottom: false
show_reading_time: true
draft: false
---

La caratteristica fondamentale del disturbo ossessivo-compulsivo di
personalità è la preoccupazione per l'ordine e il **perfezionismo** a spese di
flessibilità, apertura ed efficienza. Di solito inizia entro la prima età
adulta ed è presente in diversi contesti della vita della persona.  
  
Gli individui con disturbo ossessivo-compulsivo di personalità cercano di
mantenere la sensazione di **controllo** attraverso un'attenzione estrema per
le regole, i dettagli, le procedure e le liste, al punto che spesso perdono di
vista lo scopo principale.  
Sono eccessivamente **accurati** e prestano un'eccessiva attenzione ai
**dettagli** . Il perfezionismo e gli elevati standard di prestazioni che essi
si impongono causano loro una compromissione significativa della vita
quotidiana.  
  
Gli individui con disturbo ossessivo-compulsivo di personalità mostrano una
dedizione eccessiva al **lavoro** e alla **produttività** , fino
all'esclusione delle attività di svago e delle amicizie. Quando occupano del
tempo per le attività ricreative o per le vacanze, sono molto a disagio, a
meno che non si siano portati dietro del lavoro.  
  
Questi individui possono essere eccessivamente **coscienziosi** , scrupolosi e
intransigenti in tema di moralità e possono anche essere molto critici nei
confronti dei propri errori.  
​  
Le persone con disturbo ossessivo-compulsivo di personalità sono
caratterizzate da **rigidità** e testardaggine. Sono totalmente presi dalle
proprie prospettive che hanno difficoltà a riconoscere i punti di vista degli
altri.  
  
Il disturbo osssessivo-compulsivo di personalità è da non confondere con il disturbo ossessivo-compulsivo. Per maggiori informazioni clicca [qui](/blog/cose-il-disturbo-ossessivo-compulsivo) .   
  
_Riferimenti bibliografici: American Psychiatric Association (2014). DSM-5.
Manuale Diagnostico e statistico dei disturbi mentali. Raffaello Cortina
Editore._


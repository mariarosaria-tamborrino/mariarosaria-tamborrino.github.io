---
title: "Quando scrivere è il problema: la disgrafia"
date: 2015-03-27
omit_header_text: true
background_image: 'sfondo_articoli.png'
featured_image: 'articles/disgrafia_orig.jpg'
show_featured_image_at_the_top: true
show_featured_image_at_the_bottom: false
show_reading_time: true
draft: true
---

Con il termine “ **disgrafia** ” si fa riferimento ad una difficoltà specifica
a carico dell’aspetto _grafico_ e _motorio_ della scrittura, che risulta
disordinata, illegibile o caratterizzata da troppa lentezza.  
  
Le caratteristiche comunemente riscontrate nei bambini con disgrafia sono:

  * Scrittura **irregolare** per dimensione e/o pressione.
  * Scorretta **impugnatura** della penna.
  * Scarsa capacità di utilizzare lo **spazio** sul foglio e mantenere la **direzione** orizzontale dello scritto.
  * Mancato rispetto dei **margini**.
  * Spazi tra i grafemi e tra le parole irregolari.
  * Scrittura difficilmente decifrabile.

  
La disgrafia vera e propria riguarda quindi in primo luogo il grafismo. La
scrittura spesso risulta **incomprensibile** al bambino stesso, il quale non
può quindi neanche individuare e correggere eventuali errori ortografici.  
  
Numerosi studi indicano una correlazione positiva tra **velocità di
scrittura** e leggibilità: il bambino che scrive rapidamente è anche quello
che scrive in modo più leggibile. Questo non significa che la scrittura veloce
è anche quella più chiara, ma suggerisce che le capacità di scrivere
velocemente e in maniera leggibile sono legate a fattori comuni, in
particolare a una migliore capacità di **coordinazione** dei movimenti e
un’adeguata rappresentazione ortografica.  
  
La disgrafia è spesso associata a un disturbo **visuo-spaziale** o a un
problema di **coordinazione motoria** . Pertanto, la valutazione dovrebbe
includere oltre alle prove che riguardano specificatamente la scrittura, anche
prove che valutano le abilità visuo-spaziali.  
  
_Riferimenti bibliografici: Cornoldi C., Zaccaria S. (2011). In classe ho un
bambino che...". Giunti Scuola Srl._  
Lo trovi anche su: [http://www.igeacps.it/](http://www.igeacps.it/neuropsicologia/articoli/591-quando-scrivere-e-il-problema-la-disgrafia.html)


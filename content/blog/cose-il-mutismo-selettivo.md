---
title: "Cos'è il mutismo selettivo?"
date: 2017-05-09
omit_header_text: true
background_image: 'sfondo_articoli.png'
featured_image: 
show_featured_image_at_the_top: false
show_featured_image_at_the_bottom: false
show_reading_time: true
draft: true
---

I bambini con **mutismo selettivo** manifestano un'incapacità nel parlare in
specifiche situazioni sociali, come per esempio a scuola, nonostante siano in
grado di farlo in altri contesti.  
Il disturbo è spesso contrassegnato da un'elevata  _ansia sociale_ e si
verifica sia nelle interazioni sociali con bambini sia con gli adulti.  
  
I bambini con mutismo selettivo, quando incontrano altri individui non danno
inizio ad una conversazione oppure non rispondono quando altri parlano con
loro. Questi bambini parlano in casa in presenza di _familiari stretti_ , ma
spesso capita che non parlino neanche davanti ad amici o a parenti. Rifiutano
frequentemente di parlare a scuola, con conseguente compromissione a livello
scolastico.  
Talvolta per comunicare utilizzano _strategie non verbali_ , come indicare o
scrivere.  
  
Secondo il _Manuale Diagnostico e statistico dei disturbi mentali_ (DSM-V),
affinché si parli di mutismo selettivo, tale condizione deve interferire con
la vita di tutti i giorni, come per esempio nei risultati scolastici o nella
comunicazione sociale.  
Inoltre, la durata deve essere di almeno un mese (non limitato al primo mese
di scuola). Il disturbo non può essere spiegato da un disturbo della
comunicazione, come un disturbo della fluenza, e non si manifesta
esclusivamente durante il decorso di disturbi dello spettro autistico o
disturbi psicotici.  
  
L' _esordio_ del mutismo selettivo avviene di solito prima dei 5 anni di età,
ma il disturbo può non giungere all'attenzione clinica anche fino all'inizio
della scuola primaria, dove si ha un aumento dell'interazione sociale e dei
compiti come leggere ad alta voce.  
  
_Riferimenti bibliografici: American Psychiatric Association (2014). DSM-V.
Manuale Diagnostico e statistico dei disturbi mentali. Raffaello Cortina
Editore._


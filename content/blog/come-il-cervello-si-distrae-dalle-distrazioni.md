---
title: "Come il cervello si distrae dalle distrazioni"
date: 2015-02-09
omit_header_text: true
background_image: 'sfondo_articoli.png'
featured_image: 
show_featured_image_at_the_top: false
show_featured_image_at_the_bottom: false
show_reading_time: true
draft: false
---

Sono degli specifici schemi di sincronizzazione fra le **onde cerebrali alfa**
e **beta** di aree diverse del cervello a consentirci di ignorare gli stimoli
sensoriali che potrebbero interferire con la nostra concentrazione. A
scoprirlo è un gruppo di ricercatori della Brown University, del'Università di
Harvard e del MIT che firmano un articolo sul “Journal of Neurosciences”.  
Nel loro studio sui meccanismi della concentrazione, Stephanie Jones e
colleghi hanno adottato una strategia inversa a quella usata in genere in
queste ricerche, cercando di analizzare in che modo il cervello riesce a
“distrarsi dalle distrazioni”: quando ci si concentra su qualcosa, infatti, è
necessario ignorare tutto ciò che potrebbe distrarre.  
  
I loro risultati nascono dalle scansioni del cervello di 12 volontari, a cui
era stato chiesto di concentrarsi su uno stimolo alla mano (o al piede) e
ignorare tutto il resto, compresi eventuali stimoli all'altra parte del corpo.  
  
L'analisi dei dati ha permesso di rilevare chiari schemi di sincronizazione
tra la regione della **corteccia somatosensoriale** che monitora le sensazioni
della mano sinistra (o, rispettivamente, del piede sinistro) e la **corteccia
frontale inferiore destra** (rIFC), una parte del cervello coinvolta nella
soppressione delle azioni e dell'attenzione.  
  
In particolare, circa un secondo dopo che ai soggetti era stato detto di
concentrare l'attenzione sulla sensazione che avrebbero provato, ma prima che
fosse somministrato lo stimolo, è stata registrata una forte sincronia fra le
onde alfa della rIFC e quelle della corteccia somatosensoriale che presiede
alla parte da ignorare. Poco dopo la stimolazione, invece, i ricercatori hanno
registrato in quelle stesse aree cerebrali un forte sincronizzazione delle
onde beta.  
  
In altri termini: mentre la sincronizzazione delle onde alfa prepara il
cervello a ignorare uno stimolo, quella delle onde beta corrisponde a un
intervento attivo per sopprimere o ignorare una sensazione. I ricercatori
hanno anche rilevato un significativo sfasamento di sincronia fra il ritmo
alfa nel solco frontale inferiore dell'emisfero sinistro e la corteccia
somatosensoriale relativa alla parte del corpo da ignorare: loro ipotesi è che
questo sfasamento sia correlato alla decisione se ignorare o meno una
sensazione.  
  
Ora Jones e colleghi intendono studiare le possibili applicazioni terapeutiche
della scoperta, ossia se la manipolazione dei ritmi delle onde alfa e beta di
specifiche parti della corteccia con tecniche di stimolazione cerebrale
profonda possa essere usata per allontanare l'attenzione da un dolore, o
perfino per sopprimerne la percezione.  
  
Fonte: [www.lescienze.it](http://www.lescienze.it/news/2015/02/05/news/attenzione_distrazione_cervello_onde_alba_beta-2471327/)


---
title: "Ascoltare e esprimere emozioni con i bambini"
date: 2015-11-28
omit_header_text: true
background_image: 'sfondo_articoli.png'
featured_image: 
show_featured_image_at_the_top: false
show_featured_image_at_the_bottom: false
show_reading_time: true
draft: false
---

  
Il termine " **educazione emotiva** " si riferisce ad una serie di tecniche
utili per educare i bambini (ma anche gli adulti spesso hanno bisogno di una
rieducazione) a trasformare le proprie emozioni, imparando a usare in modo
costruttivo la propria capacità di pensare in modo razionale (Di Pietro,
1999). Tali metodologie non vanno applicate solo con bambini che hanno
particolari difficoltà emotive, ma sono utili a tutti i bambini.  
  
Di seguito parleremo di una metodologia molto interessante, la cosiddetta "
**oasi** " o " **ascolto pulito** ".  
Si tratta di un modo "pulito", ovvero non contaminato da altro, di ascoltare,
un gioco da fare il più spesso possibile con il proprio bambino e per il quale
servono circa 10-15 minuti.  
Si invita il figlio a trasferirsi nella sua cameretta dove non si verrà
disturbati dal telefono, dal computer o dagli altri. Poi si propone il gioco
chiedendo: _"Dimmi tre cose belle e tre cose brutte che ti sono successe
oggi"_ .  
Se il bambino ha difficoltà a cominciare, il genitore può fare un esempio
tratto dalla sua giornata. In questo modo, il genitore funge da modello che
prova e affronta emozioni positive e negative.  
  
Questa tecnica consente al bambino di esprimere ciò che lo rende felice o
infelice. Le prime _"tre cose belle"_ hanno l'obiettivo di insegnarli a
prestare attenzione al fatto che anche nelle giornate peggiori accade comunque
qualcosa di positivo. Le _"tre cose brutte"_ hanno lo scopo di far esprimere
al bambino delle emozioni negative e di fargli capire che anche le emozioni
che fanno male possono essere accettate e soprattutto condivise con gli altri.  
​  
Durante l'ascolto, l'adulto dovrebbe evitare di intervenire fornendo al
bambino una soluzione preconfezionata e anche di dare giudizi sul suo modo di
agire. L'oasi è infatti una modalità empatica di entrare in relazione e il
bambino dovrebbe sentirsi libero di esrpimersi e non giudicato o rimproverato.  
  
Fonte: Fabio R.A. (2003). Genitori positivi, figli forti. Come trasformare
l'amore in educazione efficace. Edizioni Erickson.


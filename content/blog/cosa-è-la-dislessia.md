---
title: "
Cos'è la dislessia?"
date: 2015-03-31
omit_header_text: true
background_image: 'sfondo_articoli.png'
featured_image: 'articles/dsa_orig.jpg'
show_featured_image_at_the_top: true
show_featured_image_at_the_bottom: false
show_reading_time: true
draft: true
---

La **dislessia evolutiva** costituisce l'entità clinica più rappresentativa della categoria dei **disturbi specifici dell'apprendimento** (DSA). Con tale termine si intende una **difficoltà nella lettura** non dovuta ad altri fattori, come cattiva istruzione, deficit sensoriali o ritardo mentale.

La principale caratteristica della dislessia è la specifica difficoltà nell’apprendere e automatizzare la capacità di decodifica. Il disturbo è relativo quindi alla lettura strumentale e si manifesta come una difficoltà a carico della **velocità** e della **correttezza** della lettura. Tale problema si manifesta tipicamente fin dall’inizio della scuola primaria e può persistere lungo tutto il percorso scolastico e anche in età adulta.

La dislessia è spesso associata ad altri quadri patologici, come difficoltà ortografiche (disortografia), nel calcolo (discalculia), o anche altri disturbi quali il Disturbo da Deficit di Attenzione/Iperattività (ADHD), problemi comportamentali e di umore.

La procedura diagnostica deve essere quindi indirizzata prima di tutto alla definizione del disturbo e successivamente alla definizione del progetto riabilitativo.

In particolare, per quanto riguarda il **trattamento** della dislessia e più in generale dei DSA, non esiste un unico trattamento che possa essere considerato elettivo. Sono dei disturbi complessi, che tendono ad associarsi tra loro e anche con altri disturbi. Pertanto, è necessario prevedere una presa in carico complessiva, in cui i diversi tipi di intervento devono essere messi in atto nelle diversi fasi evolutive, in relazione alle particolari caratteristiche del disturbo.

Inoltre, particolarmente importante è la scelta degli **strumenti compensativi e dispensativi** (previsti dalla legge 170/2010), in base al profilo personale di apprendimento e alle oggettive difficoltà del bambino.

Lo trovi anche su: [www.igeacps.it](http://www.igeacps.it/)

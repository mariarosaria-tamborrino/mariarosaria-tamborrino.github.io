---
title: "Cos'è il disturbo da deficit di attenzione e iperattività/impulsività (ADHD)"
date: 2016-01-14
omit_header_text: true
background_image: 'sfondo_articoli.png'
featured_image: 
show_featured_image_at_the_top: false
show_featured_image_at_the_bottom: false
show_reading_time: true
draft: false
---

**"Disturbo da Deficit di Attenzione/Iperattività"** (ADHD) è l'etichetta
diagnostica (DSM-IV, 1994) usata per descrivere dei bambini che presentano
difficoltà nel mantenere l'attenzione, nel controllare il movimento e tendenza
all'impulsività. In particolare, possono essere presenti tutti questi aspetti
o uno solo di essi.  
E' importante osservare che il concetto di attenzione è multidimensionale e si
riferisce a diversi aspetti: attenzione sostenuta, selettiva, divisa,
focalizzata e _shift_ attentivo.  
Gli studi più recenti sono concordi nell'affermare che il problema più
evidente nell'ADHD sia il mantenimento dell' **attenzione** (attenzione
sostenuta), soprattutto durante attività ripetitive o noiose. Questi bambini,
rispetto ai loro coetanei, presentano un'evidente difficoltà nel rimanere
attenti o a lavorare su uno stesso compito per un periodo di tempo
sufficientemente prolungato.  
  
Le difficoltà si possono evidenziare anche nelle situazioni di gioco, nelle
quali il bambino manifesta frequenti passaggi da un'attività a un altra.
Tuttavia, in alcune situazioni che richiedono attenzione, il bambino con ADHD
non presenta particolari problemi (ad esempio, nel giocare con dei
videogiochi). Quindi, il problema principale sembra riguardare la capacità di
**autoregolazione** , cioè di _regolare autonomamente il proprio
comportamento_ , inclusa l'attenzione.  
Il bambino con ADHD sembra invece avere una buona capacità nel regolare il
proprio comportamento quando viene guidato da altri (eteroregolazione),
soprattutto nella relazione a due adulto-bambino.  
  
Un'altra caratteristica dell'ADHD, che può essere associata o meno al problema
di attenzione, è l' **iperattività** , ovvero un eccessivo livello di attività
motoria: il bambino manifesta continua agitazione, difficoltà a stare seduto e
fermo al proprio posto.  
  
L' **impulsività** , invece, si manifesta nella difficoltà a dilazionare una
risposta, a inibire un comportamento inappropriato e ad attendere una
gratificazione. I bambini impulsivi rispondono troppo velocemente,
interrompono frequentemente gli altri quando stanno parlando e non riescono ad
aspettare il proprio turno.  
Inoltre, l'impulsività si manifesta anche nell'intraprendere azioni pericolose
senza considerare le possibili conseguenze negative.  
  
Fonte: ADHD a scuola. Strategie efficaci per gli insegnanti-Le guide Erickson
(2013).


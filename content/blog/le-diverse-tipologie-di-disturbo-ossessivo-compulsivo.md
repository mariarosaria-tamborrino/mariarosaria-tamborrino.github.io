---
title: "Le diverse tipologie di disturbo ossessivo-compulsivo"
date: 2017-07-18
omit_header_text: true
background_image: 'sfondo_articoli.png'
featured_image: 'articles/lavare-mani_orig.jpg'
show_featured_image_at_the_top: true
show_featured_image_at_the_bottom: false
show_reading_time: true
draft: false
---

Il [disturbo ossessivo-compulsivo (DOC)](/blog/cose-il-disturbo-ossessivo-compulsivo) può assumere diverse forme, che possono essere presenti anche in contemporanea. Nella pratica clinica vengono distinti:   
  
**Disturbi da contaminazione** : si tratta ossessioni e compulsioni collegate
ad improbabili contagi o contaminazioni. Coloro che ne soffrono sono
preoccupati dall'insistente pensiero che loro stessi, o i loro familiari,
possano ammalarsi.  
Quindi, luoghi considerati “infetti", come bagni pubblici, autobus, ecc.
vengono evitati. Se la persona entra in contatto con uno degli agenti
“contaminanti”, mette in atto una serie di rituali di lavaggio, pulizia o
disinfezione, allo scopo di neutralizzare l'azione dei germi e
tranquillizzarsi rispetto alla possibilità di contagio o liberarsi dalla
sensazione di disgusto.  
  
**Disturbi da controllo** : sono ossessioni e compulsioni che comportano
controlli prolungati e ripetuti, allo scopo di riparare o prevenire gravi
disgrazie o incidenti. Tali controlli vengono messi in atto dalla persona, sia
per tranquillizzarsi riguardo al dubbio di aver fatto qualcosa di male e non
ricordarlo, sia a scopo preventivo, ovvero per essere certi di aver fatto il
possibile per prevenire possibili catastrofi. Controllano quindi di aver
chiuso porte e finestre, il rubinetto del gas, …  
  
**Superstizione eccessiva** : si tratta di un pensiero superstizioso
esasperato. Chi ne soffre ritiene che il fatto di compiere o meno certi gesti,
pronunciare alcune parole, ripetere o non ripetere determinate azioni un certo
numero di volte, sia determinante per l'esito degli eventi.  
  
**Ordine e simmetria** : la persona non tollera assolutamente che gli oggetti
siano posti, anche minimamente, in modo disordinato o asimmetrico. Inoltre,
passa molto tempo a riordinare ed allineare questi oggetti.  
Le ossessioni possono riguardare anche il proprio corpo.  
Questo tipo di problematica di solito è secondaria a tratti fortemente perfezionistici di [personalità](/blog/il-disturbo-ossessivo-compulsivo-di-personalita) .   
  
**Accumulo** : è una forma più rara rispetto alle altre. Caratterizza coloro
che tendono a conservare e accumulare oggetti insignificanti e inutili, perché
hanno un'enorme difficoltà a disfarsene. Tale comportamento assume
caratteristiche patologiche nel momento in cui lo spazio occupato dalle
“collezioni” diventa tale da sacrificare la vita della persona e dei suoi
familiari. Queste persone sono di solito orgogliose delle proprie raccolte e
non si rendono conto, se non parzialmente, dell'eccesso. Non hanno pensieri
ossessivi particolari, ma nel momento in cui gli viene chiesto di gettare
qualcosa, sono in forte difficoltà.  
  
**Ossessioni pure** : sono presenti pensieri o, più spesso, di immagini
relative a scene in cui la persona attua comportamenti indesiderati e
inaccettabili, pericolosi o socialmente sconvenienti (aggredire qualcuno,
tradire il partner, …). Queste persone non hanno né rituali mentali, né
compulsioni, ma soltanto pensieri ossessivi.  
  
**Compulsioni mentali** : coloro che ne soffrono, pur non presentando alcuna
compulsione materiale, effettuano precisi cerimoniali mentali (contare,
pregare, ripetere frasi, …), per scongiurare la possibilità che si avveri il
pensiero ossessivo e ridurre di conseguenza l'ansia.  
  
_Riferimenti bibliografici: Melli G. (2011). Vincere le ossessioni. Capire e
affrontare il Disturbo Ossessivo-Compulsivo. Eclipsi._


---
title: "I tic nei bambini"
date: 2019-01-06
omit_header_text: true
background_image: 'sfondo_articoli.png'
featured_image: 'articles/tic-bambini_orig.jpg'
show_featured_image_at_the_top: true
show_featured_image_at_the_bottom: false
show_reading_time: true
draft: true
---

I tic sono movimenti ( **tic motori** ) o suoni ( **tic fonici** ) improvvisi,
rapidi, non ritmici e stereotipati. Molto spesso sono temporanei e non destano
preoccupazioni. Se invece, i tic permangono a lungo è probabile che ci
troviamo di fronte a un disturbo da tic.  
  
I tic possono essere _semplici_ o _complessi_. Esempi di tic semplici sono
strizzare gli occhi, scuotere la testa, alzare le spalle, schiarirsi la voce o
emettere suoni. Fare gesti, saltare o ripetere parole e frasi sono esempi di
tic complessi.  
  
Se i tic motori e uno o più tic fonici sono presenti per almeno un anno,
possiamo parlare della **Sindrome di Tourette**. Se sono presenti tic motori o
tic fonici, si parla di **disturbo cronico da tic**. Invece, se i tic sono
presenti per un periodo inferiore ad un anno, parliamo di **disturbo
transitorio da tic**.  
  
La _natura_ e la _gravità_ dei tic come dei disturbi associati può variare nel
tempo. Ci sono situazioni, come ad esempio la stanchezza, la tensione e
l’eccitazione, in cui i tic aumentano.  
Quando il bambino è rilassato o pratica un’attività che richiede
concentrazione, come danzare o suonare uno strumento musicale, i tic spesso
sono meno presenti.  
​  
I disturbi da tic comprendono quindi i tic transitori, i tic persistenti
motori o fonici e la Sindrome di Tourette. Costituiscono uno dei disturbi
neuropsichiatrici più frequenti in età evolutiva. Infatti, si stima che oltre
il 10% della popolazione manifesti dei tic nel corso dell’infanzia e
dell’adolescenza.  
  
Negli ultimi decenni, la ricerca ha permesso di fare luce su molti aspetti
relativi a questi disturbi:

  * rispetto alla loro _storia naturale_ , i tic persistenti esordiscono in genere tra i 4 e i 7 anni, raggiungono un picco durante la pre-adolescenza, per poi attenuarsi e sparire nella maggior parte dei casi nella tarda adolescenza o nella prima età adulta;
  * rispetto all’ _eziologia,_ è presente spesso una familiarità, ma sono stati individuati fattori ambientali che possono contribuire all'insorgenza del disturbo;
  * rispetto alla _patogenesi,_ i nuclei della base e le loro connessioni con aree diverse della corteccia cerebrale sono oggi considerate le strutture la cui disfunzione determina il loro manifestarsi;
  * rispetto alla _comorbidità._ spesso i tic sono presenti insieme ad altri disturbi neuropsichiatrici, come il disturbo da deficit di attenzione e iperattività (ADHD), il disturbo ossessivo-compulsivo (DOC), i disturbi d'ansia, il disturbo del controllo degli impulsi, i disturbi dello spettro autistico.

  
**Il trattamento**  
I tic costituiscono spesso un problema importante per i bambini/ragazzi e le
loro famiglie, causando notevoli disagi nella vita personale, familiare e
sociale. Infatti, i tic possono interferire nelle attività scolastiche e di
svago. I bambini che manifestano questi disturbi possono essere oggetto di
prese in giro o di atti di bullismo da parte dei coetanei. Questo può portare
a comportamenti di ritiro dalle attività sociali e anche ad una riduzione
dell’autostima.  
Da tutto ciò nasce l’esigenza di un intervento specifico ed efficace.  
Se la _terapia farmacologica_ può costituire un utile e efficace strumento nel
controllo dei tic, negli ultimi anni sono state sviluppate **tecniche
comportamentali** per il controllo della sintomatologia, in particolare l’
_Habit Reversal Training_ (HR) e l’ _Exposure and Response Prevention_ (ERP),
che si sono dimostrate efficaci nel controllo dei tic.  
  
_Fonte: Verdellen C & Van De Griendt J. (2016). I tic nei bambini. Programma
di intervento cognitivo-comportamentale. Edizioni Erickson._


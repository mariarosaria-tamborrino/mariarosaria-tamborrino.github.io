---
title: "Mamme: lavorare o non lavorare… questo è il problema!"
date: 2017-11-14
omit_header_text: true
background_image: 'sfondo_articoli.png'
featured_image: 'articles/noi_orig.jpg'
show_featured_image_at_the_top: true
show_featured_image_at_the_bottom: false
show_reading_time: true
draft: true
---

  
  
Una delle grandi difficoltà che molte neomamme si trovano ad affrontare è se
riprendere/iniziare a lavorare oppure restare a casa con i propri figli. Si
tratta di un argomento molto delicato e complesso con notevoli implicazioni
sul piano emotivo, oltre che economico e sociale.  
  
Le ragioni per cui le donne spesso decidono di tornare a lavorare dopo aver
avuto dei figli sono principalmente due:

  1. La prima è di natura prettamente **economica** , soprattutto per le famiglie monoparentali. Tuttavia, anche tra le famiglie con entrambi i genitori, sono poche quelle che possono permettersi di vivere con un solo stipendio.
  2. La seconda ragione è che il lavoro costituisce una parte fondamentale dell' **identità** di una persona. Molte donne pensano di aver dedicato tanti anni alla propria formazione e non vogliono rinunciare alla propria professione. Poi ci sono donne a cui il proprio mestiere piace e, per quanto siano felici di aver avuto un figlio e di essere mamme, non riescono a immaginarsi senza un lavoro.

  
Quando le neomamme valutano se rientrare o meno al lavoro, si trovano spesso a
affrontare due interrogativi fondamentali:

  1. _“sarà più stressante fare la mamma che lavora o la mamma che sta a casa?”_
  2.  _“i figli crescono meglio se educati unicamente dai genitori o con il coinvolgimento di altre persone (tata, asilo nido, ...?”_

  
È difficile rispondere in maniera esauriente a tali quesiti. Lavorare comporta
indubbiamente conseguenze sia positive sia negative. Il lavoro sembra avere un
impatto generalmente **positivo** sul benessere. Per esempio, secondo alcuni
studi (Ross e Mirowsky, 1992) le madri che lavorano tendono ad avere una
maggiore autostima, un minore livello di ansia e depressione, nonché uno
status socio-economico più elevato.  
  
Tuttavia, si è osservato che queste mamme sperimentano livelli di **stress**
più elevati. Tra i fattori che possono contribuire al maggiore stress ci sono
le richieste spesso vissute come eccessive al lavoro e a casa, o
l'insoddisfazione per la soluzione scelta per la cura dei figli (Tingey et
al., 1996). Naturalmente, la presenza di questi elementi può ridurre
notevolmente gli effetti positivi associati al lavoro.  
​  
È importante sottolineare che questi dati vanno presi con le dovute cautele,
poiché ogni donna reagisce in modo diverso alla maternità e al ritorno al
lavoro, in base al proprio temperamento, alle proprie esperienze di vita, alla
situazione familiare e al supporto che riceve dall'ambiente intorno.  
  
Il più vasto studio che ha analizzato gli effetti delle modalità di cura dei
bambini nei primi anni di vita sul successivo sviluppo, condotto dal National
Institute of Child Health and Human Development (NICHD), ha cercato di
rispondere alla seconda domanda. In particolare, si è visto che la quantità di
tempo che un bambino trascorre settimanalmente affidato alla cura di persone
diverse dai genitori, è associata a maggiori _problematiche comportamentali_ ,
che rientrano comunque nella media dell'età dei bambini esaminati. Tuttavia,
in questi bambini è stato osservato un _maggiore sviluppo_ delle abilità
linguistiche e di interazione sociale. Anche in questo caso, si tratta di uno
studio e i risultati non descrivono tutte le situazioni possibili, poiché ogni
bambino è unico e ha caratteristiche specifiche.  
  
Inoltre, sempre secondo lo studio del NICHD, la **_qualità delle cure
genitoriali_** è il fattore che, più di ogni altro aspetto dell'esperienza di
cura dei figli, ha i maggiori effetti sul loro sviluppo. _Quindi, anche se i
genitori lavorano e passano meno tempo con i figli, quello che fanno con loro
è il fattore predittivo più importante rispetto a come i bambini diventeranno_
.  
  
_Riferimenti bibliografici: Ledley D. R. (2012). Il mio primo anno da mamma.
Edizioni Erickson._

